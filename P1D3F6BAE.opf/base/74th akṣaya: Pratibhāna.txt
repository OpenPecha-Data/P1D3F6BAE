ma thos pa ’dod pa gaṅ źe na? gaṅ spobs pa so sor thob pa ste, de’i dbaṅ du byas nas de la spobs
pa mi zad pa gaṅ źe na źes bya ba la sogs pa gsuṅs so – "Who is the one seeking what
he has not heard (aśrutaprārthin)? The one who has attained eloquence (pratibhānapratilabdha).
With reference to him (tam adhipatiṃ kṛtvā); it is said ..

gaṅ la yaṅ brten mi dgos par bstan pas na thogs pa med pa’i spobs pa’o, bskal pa’am de las lhag
par yaṅ ston pas na rgyun chad med par spobs pa’o, bdud daṅ mu stegs can la sogs pas zil
gyis mi non ciṅ nams kyaṅ ñams par ’gyur ba med pas na mi ’phrogs pa’i spobs pa’o, chos
daṅ don de mi brjed pas na rmoṅs pa’i spobs pa’o, dris pa rnams la lan glon pas na myur ba’i
spobs pa’o, gaṅ daṅ gaṅ bstan pa rnams kyis sems kyi dbaṅ po la dga’ bskyed par byed pas
na dga’ ba’i spobs pa’o, gźan dag zil gyis gnon par byed pas na la gor du spobs pa’o, ji
ltar khas blaṅs pa las bsgyur te gźan du ’chad par byed pas na mi ’gyur ba’i spobs pa’o,
chos kyi don myur du rtogs pas na rno ba’i spobs pa’o, zab mo’i don rtogs par byed pas na
mgyogs pa’i spobs pa ste, ’di ni byaṅ chub sems dpa’i spobs pa’i mtshan ñid do.

de’i źes bya ba ni byaṅ chub sems dpa’ de’i’o, de źes bya ba ni goṅ du bśad pa’i spobs pa de’o;
las kyi rnam par smin pas yoṅs su sbyaṅs pa źes bya ba ni lus daṅ ṅag daṅ yid kyi las
yoṅs su dag pas de’i śes rab kyi raṅ bźin spobs pa de yaṅ yoṅs su dag ces bya ba’i don to;
saṅs rgyas kyis byin gyis brlabs pa źes bya ba ni saṅs rgyas kyi mthus bstaṅs pa źes bya
ba’i don to; lha rnams kyis yoṅs su bzuṅ ba źes bya ba ni dris pa’i lan gdab pa daṅ bśad pa
la sogs pa rdzogs śiṅ ma lus par ston pa’am zur chag ciṅ ñams pa med par ston nus pa’o;
’bras bu yod par chos ston pa źes bya ba ni don gaṅ daṅ gaṅ gi phyir chos bstan pa’i don de
daṅ de dag de bźin du yod par ’gyur ba’o; mya ṅan las ’das pa’i lam du ’gro źes bya ba ni
spobs pas chos bśad pa rnams mya ṅan las ’das pa thob par byed pa’i lam daṅ mthun par ’gyur
ba’o; de źes bya ba ni spobs pa rnam par dag pa daṅ ldan pa’i byaṅ chub sems dpa’ de’o;
de ltar spobs pa phun sum tshogs pa yin no źes bya ba ni goṅ du bśad pa lta bur na spobs
pa mthar phyin pa yin no źes bya ba’i don to.

gzugs su snaṅ ba ji sñed pa źes bya ba ni gzugs su snaṅ ba’i chos ji sñed pa rnams mi rtag pa
la sogs par sun ’byin pa daṅ, chos de dag gi mtshan ñid tshigs su bcad de sbyar te bstan
par nus pa’i śes rab kyaṅ de sñed do źes bya ba’i don to; de bźin du sgra la yaṅ sbyar ro.de
daṅ der źes bya ba ni ’khor de daṅ de dag tu’o; de’i lhun gyis grub pa ñid du źes bya
ba ni byaṅ chub sems dpa’ de’i spobs pa rtsol ba daṅ ’bad pa med par źes bya ba’i don to;
dad pa ni ji ltar ’dod pa’o, dbaṅ po rnams ni rnon po daṅ ’briṅ daṅ tha ma rnams so, chos
spobs par ’gyur te źes bya ba ni dad pa daṅ dbaṅ po daṅ mthun mthun du chos ston par byed
ces bya ba’i don to.de ’dod na tshe gźan nam źes bya ba la sogs pa ni spobs pa mi zad pa daṅ
ldan pa’i byaṅ chub sems dpa’ de: gal te bdag ñid ’dod na tshe du ma daṅ, bskal pa du ma
’das kyi bar du yaṅ ’dug pa’i spyod lam las mi ldaṅ źiṅ bsam mi dgos par chos ston to, źes
bya ba’i don to.de’i chos bstan pa des kyaṅ źes bya ba la sogs pa la byaṅ chub sems dpa’
de’i spobs pas chos bstan pa des kyaṅ sems can rnams sdug bsṅal yaṅ dag par zad par bya
ba’i phyir ṅes par ’byuṅ bar ’gyur te de bźin du sdug bsṅal yaṅ dag par zad par byed nus so
źes bya ba’i don to.

gzuṅs daṅ spobs pa mi zad pa bśad zin to.

