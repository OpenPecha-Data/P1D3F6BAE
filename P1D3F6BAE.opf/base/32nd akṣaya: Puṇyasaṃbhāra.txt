rtag par phoṅs pa med pa’i dbaṅ du byas nas de la byaṅ chub sems dpa’ rnams kyi bsod nams kyi
tshogs mi zad pa gaṅ źe na? źes bya ba la sogs pa gsuṅs so – "With reference to what [the
bodhisattva] never worried by poverty (nityāvighātin) is, it is said ..."

’di lta ste sbyin pa las byuṅ ba’i bsod nams bya ba’i dṅos po daṅ źes bya ba ni 1) gaṅ, 2) gaṅ
gis, 3) gaṅ la, 4) ji ltar, 5) gaṅ gi phyir. sbyin pa ni sbyin pa’i bsod nams bya ba’i
dṅos po’o. de la 1) gaṅ sbyin pa ni phyi daṅ naṅ gi dṅos po sbyin pa’o. 2) gaṅ gis sbyin pa
ni ’dod ma chags pa la sogs pa’i sems kyis sbyin pa’o. 3) gaṅ la sbyin pa ni yon tan can
gyi źiṅ daṅ, phan btags pa’i źiṅ daṅ, sdug bsṅal ba’i źiṅ la sbyin pa’o. 4) ji ltar sbyin
pa ni raṅ gi lag nas dus su gus par byas te sbyin pa’o. 5) gaṅ gi phyir sbyin pa ni mchod
pa daṅ phan par ’dod pa’i phyir sbyin pa’o.tshul khrims las byuṅ ba’i bsod nams bya ba’i
dṅos po źes bya ba yan lag drug daṅ ldan pa’i tshul khrims ni tshul khrims las bsod nams bya
ba’i dṅos po ste, yan lag drug po gaṅ źe na? 1) tshul khrims daṅ ldan par gnas pa daṅ,
2) so sor thar pa’i sdom pas bsdoms pa daṅ, 3) cho ga daṅ 4) spyod yul phun sum tshogs pa
daṅ, 5) kha na ma tho ba phra rab tsam la yaṅ ’jigs par lta ba daṅ, 6) bslab pa’i gźi rnams
yaṅ dag par blaṅs nas slob pa źes gsuṅs so. bsgoms pa las byuṅ ba’i bsod nams kyi dṅos po
ni gaṅ bsam gtan daṅ goms par ’jug pa’i mtshan ñid mñam par gźag pa’i dge ba rnams so; yaṅ
na, chos rnams yaṅ nas yaṅ du sems la goms śiṅ ’dris par byas pa las byuṅ ba’i bsod nams
ni bsgoms pa las byuṅ ba’i bsod nams bya ba’i dṅos po’o.byams pa’i sems la sñoms par ’jug
pa ni byams pa grub par bya ba’i phyir byams pa’i tiṅ ṅe ’dzin la sñoms par ’jug pa las
byuṅ ba’am, byams pa’i sems kyis sems can thams cad la sñoms par byed pa las byuṅ ba’i bsod
nams so. de bźin du sñiṅ rje la sogs pa miṅ gis smos pa dge ba spyad pa las byuṅ ba’i bsod
nams kyi tshogs źes bya’o.sñiṅ rje chen po’i sbyor ba daṅ źes bya ba ni sñiṅ rje chen po
thob par bya ba’i phyir tiṅ ṅe ’dzin du źugs pa las byuṅ ba’i bsod nams sam, sñiṅ rje chen
pos sems can thams cad kyi sdug bsṅal bsal bar bya’o źes dmigs pa las byuṅ ba’i bsod nams
so.dge ba thams cad rtsom pa źes bya ba ni ’dod ma chags pa la sogs pa byas śiṅ byed pa
las byuṅ ba’i bsod nams so.bdag daṅ gźan gyi sdig pa bśags pa źes bya ba ni bdag gis ’dod
chags daṅ, źe sdaṅ daṅ, gti mug gi dbaṅ gis lus daṅ ṅag daṅ yid gsum gyi sgo nas srog gcod
pa la sogs pa byas pa bśags pa daṅ, gźan gyis byas pa ’chags su bcug pa’i rgyu las byuṅ
ba’i bsod nams so.sems daṅ po bskyed pa źes bya ba ni mos pas spyod pa’i dus na daṅ po byaṅ
chub tu sems bskyed pa’am, sa daṅ po byaṅ chub tu sems bskyed pa’i byaṅ chub sems dpa’ rnams
so, phyir mi ldog pa ni sa brgyad pa daṅ dgu pa la gnas pa’i byaṅ chub sems dpa’ rnams
so, skye ba gcig gis thogs pa ni sa bcu pa’i byaṅ chub sems dpa’ rnams so, dus gsum du yaṅ
dag par sgrub pa źes bya ba ni ’phags pa de dag gis dus gsum du sbyin pa daṅ tshul khrims
la sogs pa’i bsod nams byas pa’o, de dag gi bsod nams la rjes su yi raṅ ba’i rgyu las byuṅ
ba’i bsod nams la yaṅ bsod nams kyi tshogs źes bya’o.byaṅ chub tu sems bskyed pa źes bya
ba’i skabs su ni ’phags pa de dag gis raṅ raṅ gi theg pa’i ’bras bu thob par bya ba’i phyir
so so’i spyod pa brtsams par byaṅ chub tu sems bskyed pa’o.saṅs rgyas bcom ldan ’das
kyi dge ba’i rtsa ba ni de bźin gśegs pa rnams la mṅa’ ba sbyin pa daṅ, tshul khrims daṅ,
stobs daṅ, mi ’jigs pa la sogs pa’i dge ba rnams so, rjes su yi raṅ ba daṅ ldan pa źes bya
ba la rjes su yi raṅ ba ni de dag gi dge ba’i rtsa ba daṅ dga’ ba daṅ mos pa skyed pa’o,
ldan pa ni de’i rgyu las byuṅ bas so.chos kyi sbyin par gsol ba ni chos bśad ciṅ chos kyi
’khor lo bskor bar gsol ba’o, sku tshe bsriṅ bar gsol ba ni sems can gyi don du myaṅ ṅan las
mi ’da’ źiṅ da duṅ ’jig rten du bźugs par gsol ba’o.byaṅ chub tu bsṅo ba daṅ ldan pa ni
dge ba’i rtsa ba la rjes su yi raṅ ba daṅ, chos bśad par bskul ba daṅ, bźugs par gsol ba
btab pa las byuṅ ba’i dge ba’i rtsa ba bsags pa rnams bla na med pa’i byaṅ chub thob par bya
ba’i phyir bsṅos pa las skyes pa’i bsod nams kyi tshogs so.pha rol tu phyin pa’i lam ston
pa daṅ źes bya ba ni pha rol tu phyin pa drug bśad nas de ñid spyod pa la btsud pa’o.yaṅ
dag par sdud pa ni loṅs spyod thams cad la bkod pa nas dge ba la bźag pa’o.g-yo med par
rim gro byed pa ni sñiṅ thag pa nas grogs byed pa’o.mthu chuṅ ba la bzod pas bstan pa ni sems
can dman pa źan pa rnams kyis gnod pa byas kyaṅ slar gnod pa mi byed ciṅ khoṅ khro ba
mi skye ba’o.ltuṅ ba mi ’chab pa ni tshul khrims yaṅ dag par blaṅs pa las ñams par gyur pa
rnams gźan la mthol ba’o.sdig pa ’chags pa ni mtshams med pa la sogs pa’i sdig pa byas pa
’gyod pa’i yid kyis ’chags pa’o.bźugs pa ni da duṅ ’jig rten na bźugs pa’o, mya ṅan las ’das
pa ni saṅs rgyas kyi bya ba mdzad nas mya ṅan las ’das pa’o; mchod pa ni gdugs daṅ rgyal
mtshan daṅ na bza’ la sogs pas mchod pa’o, rim gro ni bskor ba daṅ phyag ’tshal ba la sogs
pa byed pa’o.ston pa bźin du phaṅs par ’dzin pa ni ’khor ba las ’byin par byed pa’i ston
pa phaṅs pa bźin du mkhan po daṅ slob dpon la yaṅ phaṅs par byed pa’o.rin po che tshol
ba ltar brtson pa źes bya ba ni ji ltar rin thaṅ med pa’i rin po che rgya mtshor srog la ’bab
pa la sogs pa’i sdug bsṅal rnams kyaṅ ñams su blaṅs nas bdog pa thams cad btaṅ ste riṅ
du soṅ nas tshol ba la ’bad pa de bźin du chos rin po che yaṅ lus daṅ srog la yaṅ mi phaṅs
par bya ste, śin tu riṅ du soṅ nas kyaṅ tshol ba la ’bad par byed pa’o.saṅs rgyas bźin du
phaṅs par ’dzin pa źes bya ba ni saṅs rgyas daṅ ’dra bar chos ston pa rnams la yaṅ phaṅs
par byed pa’o.dpag tshad brgyar źes bya ba ni mtshon pa’i tshig tsam du zad de, de bas kyaṅ
riṅ du soṅ źiṅ chos ñan pa’o.dpe mkhyud med ces bya ba ni ji ltar thos pa’i chos rnams
kyaṅ gźan la ma lus par ston ces bya ba’i tha tshig go.zaṅ ziṅ med par chos sbyin pa źes bya
ba ni khe daṅ bkur sti la mi chags par chos ston ces bya ba’i don to.chos la rin thaṅ med
pa źes bya ba ni ji ltar rin thaṅ med pa’i rin po che gces śiṅ phaṅs pa, de bźin du chos
rin po che la yaṅ gces śiṅ phaṅs par byed pa’o.pha ma la bsñen bkur byed pa źes bya ba ni
phan btags pa’i gnas yin pas bla ma daṅ btsun par ’dzin ciṅ bza’ ba daṅ bgo ba la sogs pas
phan ’dogs par byed pa’o.byas pa gzo ba źes bya ba ni phan btags pa rnams la yaṅ phan ’dogs
par byed pa’o; byas pa tshor ba ni phan btags pa śes śiṅ mi brjed pa’o. byas nas ’gyod
pa med pa źes bya ba ni sems can gźan la phan btags pa daṅ dge ba byas rnams byas nas phyis
byas pa ñes so źes ’gyod pa med pa’o.bsod nams gsogs pas mi ṅoms źes bya ba ni bsod nams
kyi tshogs maṅ du bsags pa la chog mi śes pa’o.lus bsdams pa źes bya ba ni lus kyis srog
gcod pa la sogs pa’i ñes pa mi ’byuṅ bar bsdams pas yon tan daṅ mi ldan yaṅ ldan pa ’dra
bar tshul ’chos pa med pa’o; ṅag bsdams pa źes bya ba ni ṅag gi sgo nas brdzun daṅ tshig
kyal ba la sogs pa mi ’byuṅ bar bsdams pas brdzun daṅ g-yo sgyu’i tshig sna tshogs mi smra
ba’o; yid bsdams pa źes bya ba ni yid kyi sgo nas brnab sems daṅ gnod sems la sogs pa mi
’byuṅ bar bsdams pas brnab sems daṅ gnod sems kyi bsam pa daṅ g-yo sgyu’i bsam pa sna tshogs
med pa’o.de bźin gśegs pa’i mchod rten rab tu ’jog pas tshaṅs pa’i bsod nams yoṅs su ’dzin
pa źes bya ba ni saṅs rgyas bcom ldan ’das kyi mchod rten brtsigs pa daṅ byas pas mya
ṅan las ’das par ’gyur ba’i bsod nams kyi tshogs bsags pa’o. rnam pa gcig tu na de bźin gśegs
pa’i mchod rten gcig byas nas tshaṅs pa’i bsod nams bskyed pa’i phyir te, mdo las kyaṅ:
spyan ras gzigs dbaṅ phyug rigs kyi bu’am rigs kyi bu mo dad pa can la la źig gis mi gnas
pa’i phyogs su mchod rten ni skyu ru ra’i ’bru tsam, srog śiṅ khab tsam gdugs ni ba ku la’i
lo ma tsam źig byas la, rten ciṅ ’brel bar ’byuṅ ba’i chos kyi dbyiṅs kyi tshigs su bcad
pa naṅ du bcug na de tshaṅs pa’i bsod nams bskyed par ’gyur te, ’di ni śi ’phos śiṅ ’chi
ba’i dus byas nas tshaṅs pa’i ’jig rten du skye bar ’gyur ro źes gsuṅs pa’i phyir ro.gtan
pa med pa’i mchod sbyin byed pas mtshan yoṅs su rdzogs par byed pa źes bya ba ni dṅos po
thams cad sems can thams cad la dus thams cad du gtoṅ ba ni gtan pa med pa’i mchod sbyin
te, des skyes bu chen po’i mtshan sum cu rtsa gñis rdzogs par byed pa’o.dge ba’i rtsa ba’i
tshogs źes bya ba’i goṅ du brtson ’grus kyi pha rol tu phyin pa’i skabs su sems can thams
cad kyi dge ba’i rtsa ba gcig tu bsdus nas dad pas rjes su ’braṅ ba’i gaṅ zag gi dge ba’i
rtsa ba’i brgya’i char yaṅ mi phod ces bya ba la sogs pa gsuṅs pa lta bu’i dge ba’i rtsa
ba’i tshogs thams cad bsags pas dpe byad bzaṅ po kun rdzogs par byed pa’o.ṅa rgyal med pas
źes bya ba ni che ba’i ṅa rgyal daṅ chuṅ ba’i ṅa rgyal la sogs pa spaṅs pas ’phral du yaṅ
’gyiṅ ba’i spyod lam mi mdzes pa med ces tshe rabs gźan du yaṅ lus mdzes pa thob par ’gyur
bas na lus brgyan pa’o; ṅag gi ñes pa thams cad spaṅs źes bya ba ni brdzun la sogs pa’i
ñes pa spaṅs pas ’phral du yaṅ tshig skyon can mi mdzes pa med pa daṅ, tshe rabs gźan du yaṅ
de bźin gsegs pa’i dbyaṅs yan lag du ma daṅ ldan pa thob par ’gyur bas na ṅag brgyan pa’o;
sems can thams cad la khoṅ khro ba med pa źes bya ba ni źe sdaṅ gi sems med pas ’phral
du yaṅ gnod pa’i bsam pa dri ma can med ciṅ tshe rabs gźan du yaṅ źe sdaṅ med pa’i sems thob
par ’gyur bas sems brgyan pa’o.mṅon par śes pas rnam par ’phrul pa ni mṅon par śes pa
lṅa’i sgo nas rnam par ’phrul pa maṅ po bśad pa daṅ ldan pas saṅs rgyas kyi źiṅ bai ṭū rya’i
kha dog la sogs pa daṅ, dpag bsam gyi śiṅ daṅ rin po che’i gźal yas khaṅ la sogs pa mdzes
pa’i dṅos po phun sum tshogs par byed pas na saṅs rgyas kyi źiṅ gi rgyan du ’gyur ba’o;
’dod chags daṅ bral ba’i chos ñid ces bya ba la ’dod chags daṅ bral ba’i chos ñid ni mya
ṅan las ’das pa’am, de bźin ñid kyi chos kyi dbyiṅs la bya ste, de khoṅ du chud pas bdag gis
bśad pa’i chos thams cad kyaṅ bzaṅ ba’i phyir chos kyi rgyan du ’gyur ba’o, yaṅ na ’dod
chags daṅ bral ba ñid chos kyi de bźin ñid daṅ mthun pa yin pas de skad ces bya’o; smras
pa’i tshig rnams phan tshun skyel ba ni phra ma’o, ma smras pa’i tshig rnams phan tshun skyel
bar byed pa ni ’byed pa’i tshig go, de lta bu med pas bdag gi ’khor kyaṅ g-yo med pa sgyu
med pa draṅ po yon tan daṅ ldan pa śa stag daṅ ldan par ’gyur bas na ’khor gyi rgyan du
’gyur ba’o.brjod pa la ser sna med par byed pa źes bya ba ni chos bstan pa las ser sna med
pas chos kyi snod daṅ chos gzuṅ ba’i ’os su gyur pa’i phyir chos gzuṅ bar ’gyur ba’o.legs
so źes bya ba byin źes bya ba ni ’bras bu yod pa’i chos de bźin gsegs pa’i gsuṅ rab thob
pas, rab tu dga’ nas legs so źes smra ba ñid bsod nams yin pa’i phyir ro.legs par bśad pa
la rtog pa źes bya ba ni de bźin gśegs pas gsuṅs pa thog mar yaṅ dge bar du yaṅ dge tha
mar yaṅ dge ba’i chos bśad pa rtog pas sgrib pa lṅa skye ba’i skabs med par byed pa ni rnam
par spoṅ ba’o.ṅes par ’byin pa’i chos ni ’phags pa’i lam ste, khams gsum nas ṅes par ’byin
pa’i phyir ro, de bsti staṅ du byas te ñan pa ñid kyi bsod nams kyi tshogs yin no.dka’
thub bsgom pa’i nags tshal ni brtul źugs kyi nags tshal lo, byaṅ chub kyi śiṅ gi rgyan ni
byaṅ chub kyi śiṅ druṅ du mṅon par byaṅ chub par ’gyur ba’i rgyu bsod nams daṅ ye śes kyi
tshogs sam, mṅon par byaṅ chub ñid byaṅ chub kyi śiṅ gi rgyan no.dge ba’i rtsa ba thams cad
sṅon du ’gro bas źes bya ba ni saṅs rgyas par ’gyur ba’i dge ba bsags pas byaṅ chub kyi
sñiṅ po’i rgyan du ’gyur ba’o.las daṅ ñon moṅs pa thams cad kyis mi gos źes bya ba ni khams
gsum du skyes kyaṅ ’khor ba’i skyon las daṅ ñon moṅs pas mi gos par ’khor bar skye ba’aṅ
skyon med pa la ’khor ba nas śi ’phos pa yaṅ skyon med pa’o, de la śi ba ni ’dir tshe’i dbaṅ
po ’gags pa’o, ’pho ba ni ’di nas srid pa gźan du soṅ ba’o.rin po che daṅ phaṅs pa’i dṅos
po źes bya ba ni gser daṅ dṅul la sogs pa’i rin po che daṅ, bu daṅ chuṅ ma la sogs pa
phaṅs pa’i dṅos po thams cad la ma chags par gtoṅ bas rin po che sna bdun daṅ ldan pa’i ’khor
los sgyur ba’i rgyal por ’gyur ba’am lag na rin po che thob par ’gyur ba’o.gter mi zad
pa byin pa ni tshe ’dir ro, loṅs spyod mi zad pa ni tshe rabs gźan du mi zad pa thob pa’o.’od
zer mñam par gtoṅ ba ni byams pa daṅ sñiṅ rje’i bsam pas sems can kun la mñam par lta
ba’o, mñam pa ñid kyi rgyan thob pa ni gaṅ la yaṅ byams pa daṅ źe sdaṅ med pa’i sems thob
pa’o.ma lobs pa ni bslab pa mthar ma phyin pa’o, ’od bkod pa gtoṅ ba ni de dag la spa ’goṅ
bar byed pa med pa’o.skye ba yoṅs su dag ces bya ba ni tshul khrims dag pa’i tshogs daṅ
ldan pas saṅs rgyas kyi źiṅ du skye ba’am, ṅan soṅ gsum du skye ba’am sdig pa byed pa’i gnas
su mi skye ba’o; mṅal gyi gnas yoṅs su dag ces bya ba ni bdag daṅ gźan gyi ltuṅ ba chos
bźin du gso bar byed kyi gleṅ bar mi byed pas rtag tu rdzus te skye ba’i phyir ro.rjes su
bstan pa thams cad la rnam par mi rtog ces bya ba ni chos bstan pa thams cad la rnam par
mi rtog pa’i tshul du gnas pas las su byas pa thams cad don yod de chud zos par ma gyur pa’o.chos
thams cad la dbaṅ źes bya ba ni chos thams cad khoṅ du chud pa’i dbaṅ phyug chen por
gyur pa’o.bsam pa yoṅs su dag pas ’jig rten thams cad la dbaṅ ba źes bya ba ni bsam pa
yoṅs su dag pas ji spyod do cog la g-yo sgyu med pa’i phyir ’jig rten thams cad de la yid
ches śiṅ de’i dbaṅ du ’gyur ba’o.sems can yoṅs su dag par byed pas raṅ gi saṅs rgyas kyi źiṅ
yoṅs su dag pa źes bya ba ni tshe rabs de daṅ de dag tu bdag gis smin par bya źiṅ gdul
bar bya ba’i sems can rnams sbyin pa daṅ tshul khrims la sogs pa pha rol tu phyin pa drug
la bkod pa de dag par byas pas nam bdag mṅon par saṅs rgyas pa’i saṅs rgyas kyi źiṅ na gnas
pa’i sems can yaṅ sbyin pa la gnas pa, tshul khrims la gnas pa śa stag daṅ ldan par ’gyur
bas saṅs rgyas kyi źiṅ yoṅs su dag pa’o, kha cig las sems can yoṅs su dag pa źes ’byuṅ ste,
der yaṅ saṅs rgyas kyi źiṅ gyo mo daṅ boṅ ba la sogs pa med ciṅ mñam par snaṅ ba yaṅ bdag
gi sems yoṅs su sbyaṅs te, de lta bu snaṅ ba med pa goms pa las byuṅ ba’i don du lta’o.las
kyi rnam par smin pa la rton pas lhag pa’i bsam pa yoṅs su dag pa źes bya ba la sems
can la gnod pa mi byed ciṅ phan par byed pa’i bsam pa ni lhag pa’i bsam pa ste, legs ñes ji
’byuṅ yaṅ bdag gi las kyi rnam par smin pa las byuṅ bar śes na, pha rol po la byams pa daṅ
sdaṅ ba med pa’i phyir lhag pa’i bsam pa dag pa’o.ñi tshe ba’i spyod pa mi ’dod ces bya
ba ni bdag gi don du źugs pa ñan thos daṅ raṅ saṅs rgyas kyi theg pa’i lam la gnas par mi
mos źes bya ba’i don to, saṅs rgyas kyi chos rgya chen po la mos pa źes bya ba ni sa daṅ
pha rol tu phyin pa spyod pa la mos źes bya ba’i don to.thams cad mkhyen pa ñid kyi sems mi
gtoṅ źes bya ba ni ’gro ba ma lus pa bskyab par bya ba’i byaṅ chub kyi sems mi gtoṅ bas
bla na med pa’i byaṅ chub tu ’tshaṅ rgya ba’i bsod nams kyi tshogs daṅ ldan pa’o.dad pa sṅon
du ’gro ba źes bya ba ni dad pa daṅ ldan te, dad pas rgyu byas pas śes bya ba’i don to.lus
daṅ srog la mi lta źes bya ba ni lus daṅ srog la yaṅ mi phaṅs par saṅs rgyas kyi chos
btsal bas na stobs daṅ mi ’jigs pa la sogs pa saṅs rgyas kyi chos thams cad daṅ ldan pa’o.sṅon
dam bcas pa ñams ’og tu chud par byed pa źes bya ba ni daṅ po byaṅ chub tu sems bskyed
pa’i tshe: sems can thams cad bla na med pa’i byaṅ chub tu bsgral lo, źes khas blaṅs pa
de bźin du mṅon par byaṅ chub pa ni sems can thams cad bsgral bas ’jig rten thams cad la mi
bslu ba’o.dge ba’i chos thams cad yoṅs su rdzogs par byed pa źes bya ba ni saṅs rgyas kyi
chos thams cad rdzogs par byed pa’am, mthar ’byin par byed pa’i rgyu dge ba’i chos bsod
nams yin te, bsod nams daṅ ldan nas daṅ pha rol tu phyin pa la sogs pa’i chos rnams rdzogs
par ’gyur bas saṅs rgyas kyi chos thams cad rdzogs par ’gyur ba źes bya’o.bsod nams kyi tshogs
rgya cher bśad pa’i don bsdus te bstan pa’i phyir de ltar rgyu gaṅ daṅ rkyen gaṅ gis
źes bya ba la sogs pa gsuṅs te, de ltar ni goṅ du bśad pa ltar ro. mdor na dge ba’i rtsa
ba’i rgyu gaṅ daṅ gaṅ gis sa daṅ, pha rol tu phyin pa daṅ, mtshan daṅ dpe byad daṅ, stobs
daṅ mi ’jigs pa daṅ, sku la sogs pa thob par byed pa’i rgyu de daṅ de dag bsgrub pa’i bsod
nams kyi tshogs mi zad pa źes bya ba’o.rgya cher ni bskal pa źes bya ba la bsod nams kyi
tshogs źib tu bstan ciṅ ma lus par bstan na ni bskal pa’am, bskal pa bas lhag par yaṅ bśad
dgos la des kyaṅ rdzogs par mi nus so źes bya ba’i don to. bsod nams kyi tshogs mi zad pa
bśad zin to.

