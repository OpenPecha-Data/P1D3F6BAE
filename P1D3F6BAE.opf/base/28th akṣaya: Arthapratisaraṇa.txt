chos śin tu tshol ba’i dbaṅ du byas nas de la don ni gaṅ, tshig ’bru ni gaṅ źe na źes bya ba
la sogs pa gsuṅs so – "With reference to what [the bodhisattva] seeking religion (dharmaparyeṣaka)
is, it is said: ...". Cf. Bbh p. 958.

gaṅ ’jig rten pa’i chos daṅ bya ba la ’jug pa bstan pa’o źes bya ba ni ’jig rten gyi chos las
daṅ ’bras bu la sogs pa tha sñad du gdags śiṅ brjod par bya ba rnams bstan pa la tshig ’bru
źes bya’o; don ces bya ba ni gaṅ ’jig rten las ’das pa’i chos rtogs pa’o źes bya ba las
daṅ ’bras bu la sogs pa ’jig rten gyi tha sñad du gdags pa’i chos rnams las ’das te, de
dag gi mtshan ma rnams daṅ bral ba stoṅ pa’i don rtogs pa la don ces bya’o; de bźin du ’og
ma rnams la yaṅ gar rigs par sbyar te, mdor na ji tsam du kun rdzob kyi chos rnams bśad ciṅ
’brel pa la ni tshig ’bru źes bya’o, de las bzlog ste bśad pa daṅ brjod pa la sogs pa las
’das śiṅ don dam pa’i dbyiṅs ñid du rtogs pa la don źes bya’o.

tshig ’bru źes bya ba ni gaṅ sbyin pa daṅ, dul ba daṅ źes bya ba la sogs pa la phyi daṅ naṅ
gi dṅos po sbyin pa bstan ciṅ bśad pa daṅ, mig la sogs pa’i dbaṅ po rnams yul la mi ’jug par
dul ba bstan pa daṅ, lus daṅ ṅag daṅ yid kyi sgo nas sdig pa mi byed par sdom pa bstan
pa daṅ, gźan la gnod pa mi byed par ṅes pa bstan ciṅ bśad pa ni tshig ’bru źes bya’o; mñam
pa ñid śes pa’o źes bya ni chos de dag raṅ bźin med par śes pa’am, chos de dag gi stoṅ pa
ñid śes pa ni don ces bya’o.

tshig ’bru źes bya ba ni gaṅ ’khor ba’i skyon bsgrags śiṅ brjod pa’o źes bya ba la phuṅ po gcig
nas gcig tu tshe’i ñiṅ mtshams sbyor źiṅ skye ba ni ’khor ba’o, ’khor ba’i skyon ni ’khor
ba’i ñes pa ste, rga ba daṅ ’chi ba la sogs pa’i sdug bsṅal maṅ po daṅ ldan pa ste, de
ltar ’khor ba’i skyon bsgrags śiṅ ’chad pa ni tshig ’bru’o; don ces bya ba ni gaṅ ’khor ba
la mi dmigs par rtogs pa’o źes bya ba la ñes pa du ma’i gnas su gyur pa’i ’khor ba de yaṅ
raṅ bźin gyis stoṅ źiṅ med par khoṅ du chud pa ni don ces bya’o.

tshig ’bru źes bya ba ni gaṅ mya ṅan las ’das pa’i yon tan daṅ phan yon brjod ces bya ba la
ñon moṅs pa ma lus par spaṅs nas tshe gcig nas gcig tu ñiṅ mtshams sbyor ba’i rgyun chad pa
ni mya ṅan las ’das pa’o, mya ṅan las ’das pa’i yon tan ni źi ba daṅ, gya nom pa daṅ, ṅes
par ’byuṅ ba źes bya ba la sogs pa’o, phan yon ni sdug bsṅal thams cad spaṅs śiṅ bde ba
rnams kyi rten du gyur pa ste, gaṅ mya ṅan las ’das pa’i yon tan daṅ phan yon ’chad ciṅ brjod
pa ni tshig ’bru źes bya’o; don ces bya ba ni gaṅ raṅ bźin gyis źes bya ba la sogs pa
la chos thams cad raṅ bźin gyis ’od gsal ba ñon moṅs pa daṅ śes bya’i sgrib pa glo bur daṅ
ma ’dres pa yin pas raṅ bźin gyis mya ṅan las ’das pa ste, de ltar na raṅ bźin gyis mya ṅan
las ’das pa’i chos de dag la yaṅ ñes pa daṅ, skyon daṅ, yon tan daṅ, phan yon du mi rtog
pa ni don źes bya’o.

tshig ’bru źes bya ba ni gaṅ theg pa ji ltar rnam par bźag pa bźin źes bya ba la theg pa gsum
ji ltar ’jig rten du rnam par gźag pa de bźin du so sor mtshan ñid ma nor bar ston ciṅ ’chad
pa’am, gsuṅ rab yan lag bcu gñis ji ltar ’jig rten du gźag pa de bźin du so sor mtshan
ñid ma nor bar ’chad pa ni tshig ’bru źes bya’o; don ces bya ba ni gaṅ chos kyi dbyiṅs źes
bya ba la sogs pa la theg pa gsum la sogs pa ji sñed chos tha dad par gźag pa’i rnam pa
don dam par tshul gcig pa so sor dbyer med par khoṅ du chud ciṅ śes pa ni don ces bya’o.

tshig ’bru źes bya ba ni gaṅ bdog pa thams cad yoṅs su gtoṅ ba bstan pa źes bya ba la nor daṅ
’bru la sogs pa bdag gir byas pa’i dṅos po thams cad gźan la gtoṅ bar bstan ciṅ bśad pa
ni tshig ’bru’o; don ces bya ba ni gaṅ ’khor gsum yoṅs su dag pa źes bya ba la gtoṅ ba po
daṅ, gtoṅ ba’i dṅos po daṅ, len pa gsum char yaṅ raṅ bźin med par śes pa ni don to.

tshig ’bru źes bya ba ni gaṅ lus daṅ ṅag daṅ yid kyi sdom pa źes bya ba la sogs pa la tshul
khrims daṅ tshul khrims kyi ’khor du gtogs pa chos miṅ gis smos pa rnams yaṅ dag pa mnod ciṅ
blaṅ bar bstan ciṅ bśad pa ni tshig ’bru’o; de la lus daṅ ṅag daṅ yid kyi sdom pa gsum
ni lus kyis legs par spyod pa la ’jug pa daṅ, ṅag gis legs par spyod pa la ’jug pa daṅ, yid
kyis legs par spyod pa la ’jug pa ni ’jug pa’i tshul khrims so, tshul khrims źes bya ba’i
sgras ni yan lag drug pa’i tshul khrims la bya bar ’dod do, bslab pa’i sgras ni srog gcod
pa las phyir ldog pa daṅ, ma byin par len pa las phyir ldog pa la sogs pa la slob pas ldog
pa’i tshul khrims la bya’o, sbyaṅs pa’i yon tan ni sbyaṅs pa’i yon tan bcu gñis rnams so,
yo byad bsñuṅs pa ni lhuṅ bzed daṅ chos gos la sogs pa maṅ po mi ’dzin pa’o; yoṅs su dag
par śes pa źes bya ba ni tshul khrims daṅ tshul khrims kyi yan lag tu gtogs pa’i chos de
dag raṅ bźin gyis dag par śes pa ni don to.

yaṅ dag par ’joms śiṅ bzod pa’i stobs daṅ des pa bstan pa źes bya ba rab tu ’joms pa ni gnod
sems la sogs pa spoṅ ba’o, bzod pa ni gźan gyis gnod pa byas kyaṅ sems mi ’khrug ciṅ gnod
pa ñams su len pa ste, stobs ni bzod pa daṅ mi mthun pa’i chos khoṅ khro ba la sogs pa’i
dbaṅ du mi ’gro ba’o, des pa ni sems can la gnod pa mi byed pa ste, de lta bu bstan ciṅ bśad
pa ni tshig ’bru’o; don ces bya ba ni gaṅ mi skye ba’i chos la bzod pa thob pa źes bya
ba la chos thams cad ma byuṅ ma skyes par khoṅ du chud ciṅ stoṅ pa ñid kyi chos la mi skrag
pa thob pa ni don ces bya’o.

tshig ’bru źes bya ba ni gaṅ dge ba’i rtsa ba thams cad yaṅ dag par sgrub pa la źes bya ba la
sogs pa dge ba’i chos thams cad yaṅ dag par blaṅs źiṅ bsgrub par bya ba’i phyir brtson ’grus
brtsam par bya ba bstan ciṅ bśad pa ni tshig ’bru’o; don ces bya ba ni gaṅ blaṅ ba daṅ
dor ba la mi gnas źes bya ba la dge ba’i chos blaṅ ba la yaṅ mi gnas, mi dge ba’i chos spaṅ
ba la yaṅ mi gnas te, bya ba gñis mthar phyin pa’i brtson ’grus kyi ’bras bu daṅ ldan
pa la don ces bya’o.

sñoms par ’jug pa bstan pa źes bya ba ni miṅ gis smos pa’i chos de rnams kyi mtshan ñid gaṅ
yin pa bśad pa ni tshig ’bru’o; chos de dag gi ’bras bu ’gog pa’i sñoms par ’jug pa mṅon du
byas śiṅ khoṅ du chud pa ni don to.

tshig ’bru źes bya ba ni gaṅ thos pa thams cad ’dzin pa źes bya ba la śes rab bskyed pa’i rtsa
bar gyur pa’i dge ba’i bśes gñen la brten nas dam pa’i chos ñan ciṅ ji ltar mñan pa’i chos
kyi don daṅ tshig mi brjed par ’dzin pa ni tshig ’bru’o; don dam par ni chos thams cad
bśad pa daṅ ñan pa las ’das so źes gaṅ stoṅ pa brjod du med pa’i don ces pa ni don to.

don ces bya ba ni gaṅ byaṅ chub kyi phyogs kyi chos bsgrub pa’i ’bras bu mṅon sum du byed ces
bya ba la byaṅ chub kyi phyogs sum cu rtsa bdun bsgrub pa’i so so’i ’bras bu re re nas mṅon
sum du byed pa’am, de dag ci’i ’bras bu saṅs rgyas su grub pa’i mtshan ñid mṅon sum du
byed pa ni don to.

tshig ’bru źes bya ba ni gaṅ sdug bsṅal daṅ źes bya ba la sems can gźan dag la ’di ni sdug bsṅal
gyi bden pa, ’di ni kun ’byuṅ ba’i bden pa, ’di ni lam gyi bden pa źes bden pa gsum ’chad
ciṅ bstan pa ni tshig ’bru’o; don ces bya ba ni gaṅ ’gog pa mṅon sum du byed pa ces bya
ba la de ltar bstan ciṅ bsgrub pa’i ’bras bu ’gog pa’i bden pa mṅon du byed pa ni don to.

tshig ’bru źes bya ba ni gaṅ ma rig pa źes bya ba la sogs pa la ma rig pa nas brtsams te, rga
śi’i bar du ’khor bar ’jug pa’i rgyu bstan ciṅ ’chad pa ni tshig ’bru’o; ma rig pa ’gog
pa nas rga śi ’gog pa’i bar du ’khor ba las bzlog pa’i raṅ bźin ni don to. (241a)

tshig ’bru źes bya ba ni gaṅ źi gnas daṅ lhag mthoṅ gi tshogs bstan pa źes bya ba la tshul khrims
rnam par dag pa la gnas te, zas la tshod rig pa daṅ, ’du ’dzi maṅ po’i naṅ na mi gnas
pa daṅ, nam gyi cha stod daṅ cha smad mi ñal ba’i źi gnas daṅ lhag mthoṅ gi tshogs la brten
nas źi gnas daṅ lhag mthoṅ sgrub par bstan ciṅ bśad pa ni tshig ’bru’o; don ces bya ba
ni gaṅ rig pa daṅ rnam par grol ba’i ye śes źes bya ba la de ltar tshul khrims la gnas nas
źi gnas daṅ lhag mthoṅ bsgrub pa las ’di ni sdug bsṅal gyi bden pa, ’di ni kun ’byuṅ ba’i
bden pa, ’di ni ’gog pa’i bden pa, ’di ni lam gyi bden pa źes rnam par rig pa skyes pa daṅ;
de’i ’og tu sdug bsṅal ba ni śes par byas, kun ’byuṅ ni spaṅs, lam ni bsgoms, ’gog pa
ni mṅon du byas so źes rnam par grol ba skyes pa daṅ; de la sdug bsṅal śes zin pas śes par
bya mi dgos, kun ’byuṅ ba spaṅs pas spaṅ mi dgos, lam bsgoms pas bsgom mi dgos, ’gog pa mṅon
du byas pas mṅon du bya mi dgos śes rnam par grol ba’i ye śes skyes pa ni don to.

tshig ’bru źes bya ba ni gaṅ ’dod chags daṅ źe sdaṅ źes bya ba la sogs pa la sems can rnams
kyi ñon moṅs pa brgyad khri bźi stoṅ gi gñen po mi gtsaṅ ba daṅ byams pa la sogs pa bstan
ciṅ bśad pa ni tshig ’bru’o; don ces bya ba ni gaṅ sems rnam par grol ba mi ’khrug pa’i ye
śes źes bya ba la ñon moṅs pa de rnams las rnam par grol ba’i ye śes mi ñams pa ni don to.

tshig ’bru źes bya ba ni gaṅ sgrib pa daṅ sgrib par ’gyur ba źes bya ba la sogs pa la sgrib
pa ni śes bya daṅ ñon moṅs pa’i sgrib pa’o, sgrib par ’gyur ba ni ’dod pa la ’dun pa daṅ gnod
sems la sogs pa’i sgrib pa lṅa la bya ste, de dag ni thams cad mkhyen pa’i ye śes daṅ
mya ṅan las ’das pa thob par bya ba la bsgribs pa ste, de dag spaṅ bar bya’o źes bstan ciṅ
’chad pa de ni tshig ’bru’o; don ces bya ba ni gaṅ sgrib pa med pa’i ye śes daṅ rnam par
thar pa źes bya ba la ñon moṅs pa daṅ śes bya’i sgrib pa spaṅs pa thams cad mkhyen pa’i ye
śes daṅ, ñon moṅs pa’i sgrib pa thams cad spaṅs pa mya ṅan las ’das pa ni don to.

tshig ’bru źes bya ba ni gaṅ dkon mchog gsum gyi źes bya ba la sogs pa la saṅs rgyas kyi yon
tan rig pa daṅ źabs su ldan pa źes bya ba la sogs pa daṅ, lha daṅ bcas pa’i ’jig rten gyi
las rgal ces bya ba la sogs pa daṅ, dul bar mdzad, źi bar mdzad, dbugs ’byin par mdzad ces
bya ba la sogs pa daṅ, lam śes pa, lam rig pa, lam daṅ lam ma yin par mkhyen pa źes bya
ba la sogs pa yon tan daṅ bsṅags pa mtha’ yas par bstan pa daṅ, dge ’dun la yaṅ bcom ldan
’das kyi ñan thos kyi dge ’dun ni legs par źugs pa źes bya ba daṅ, sbyin pa’i gnas bsod nams
kyi źiṅ źes bya ba la sogs pa yon tan daṅ bsṅags pa mtha’ yas par bstan pa ni tshig ’bru’o;
don ces bya ba ni gaṅ saṅs rgyas kyi chos kyi sku mthoṅ ba daṅ źes bya ba la sogs pas
saṅs rgyas la ji skad brjod pa’i yon tan du mi lta’i, chos kyi sku ñid du mthoṅ ba daṅ, chos
la ji skad brjod pa’i yon tan du mi lta’i, don dam pa’i yon tan ’dod chags daṅ bral źiṅ
skye ’gag med pa’i chos ñid du mthoṅ ba daṅ, dge ’dun la ji skad brjod pa’i yon tan du mi
lta’i, ’dus ma byas kyi chos ñid rtogs pa las byuṅ bar mthoṅ ba ste, de ltar saṅs rgyas
daṅ chos daṅ dge ’dun gyi yon tan don dam pa’i ṅo bo ñid du rtogs pa’i ye śes la don ces bya’o.

tshig ’bru mdor bsdus nas bstan pa’i phyir tshig ’bru źes bya ba ni gaṅ sems daṅ po bskyed pa
nas bzuṅ źes bya ba la sogs pa gsuṅs te, daṅ po byaṅ chub tu sems bskyed pa nas mtha’ saṅs
rgyas su ’gyur gyi bar du byaṅ chub sems dpa’ rnams kyi yon tan maṅ po bstan ciṅ bśad pa
thams cad ni tshig ’bru’o; don mdor bsdus nas bstan pa’i phyir gaṅ sems kyi skad cig gcig
ces bya ba la sogs pa gsuṅs te, thams cad mkhyen pa’i ye śes mṅon par rdzogs par byaṅ chub
pa’i tshe na sems kyi skad cig ma gcig gis byaṅ chub mṅon par rtogs pa ni don to.

mdor na gaṅ chos kyi phuṅ po brgyad khri bźi stoṅ bstan pa kun ni tshig ’bru yin la yaṅ dag
par na de dag gi raṅ bźin brjod du med pa ni don yin par bstan to.

’di ni don la rton gyi źes bya ba la goṅ du bśad pa ltar khoṅ du chud pa ni don la rton pa yin
gyi, tshig ’bru la mi rton pa źes bya’o.

